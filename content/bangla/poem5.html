<h3  class="title">ফুটপাত বদল হয় মধ্যরাতে </h3>
পা থেকে মাথা পর্যন্ত টলমল করে, দেয়ালে দেয়াল, কার্নিশে কার্নিশ, 
ফুটপাত বদল হয় মধ্যরাতে <br>
বাড়ি ফেরার সময়, বাড়ির ভেতর বাড়ি, পায়ের ভিতর পা, বুকের ভিতর বুক <br>
আর কিছু নয় -- (আরো অনেক কিছু?) -- তারো আগে <br>
পা থেকে মাথা পর্যন্ত টলমল করে,  দেয়ালে দেয়াল, কার্নিশে কার্নিশ, ফুটপাত বদল হয় মধ্যরাতে <br>
বাড়ি ফেরার সময়, বাড়ির ভেতর বাড়ি, পায়ের ভিতর পা,<br>
বুকের ভিতর বুক <br>
আর কিছু নয়।<br><br>

"হ্যান্ডস আপ" -- হাত তুলে ধরো -- যতক্ষণ পর্যন্ত না কেউ তোমাকে তুলে নিয়ে যায় <br>
কালো গাড়ির ভিতরে আবার কালো গাড়ি, তার ভিতরে আবার কালো গাড়ি <br>
সারবন্দী জানলা, দরজা, গোরস্থান -- ওলটপালট কঙ্কাল <br>
কঙ্কালের ভিতরে শাদা ঘুণ, ঘুণের ভিতরে জীবন, জীবনের ভিতরে মৃত্যু -- সুতরাং <br>
মৃত্যুর ভিতরে মৃত্যু <br>
আর কিছু নয় !<br><br>

"হ্যান্ডস আপ" -- হাত তুলে ধরো -- যতক্ষণ পর্যন্ত না কেউ <br>
তোমাকে তুলে নিয়ে যায় <br>
তুলে ছুঁড়ে ফেলে গাড়ির বাইরে, কিন্তু অন্য গাড়ির ভিতর <br>
যেখানে সব সময় কেউ অপেক্ষা করে থাকে -- পলেস্তারা মুঠো করে <br>
বটচারার মতন <br>
কেউ না কেউ, যাকে তুমি চেন না <br>
অপেক্ষা করে থাকে পাতার আড়ালে শক্ত কুঁড়ির মতন <br>
মাকড়সার সোনালি ফাঁস হাতে, মালা <br>
তোমাকে পরিয়ে দেবে -- তোমার বিবাহ মধ্যরাতে, যখন ফুটপাত বদল হয় -- পা থেকে মাথা পর্যন্ত টলমল করে <br>
দেয়ালে দেয়াল, কার্নিশে কার্নিশ।<br><br>

মনে করো, গাড়ি রেখে ইস্টিসন দৌড়ুচ্ছে, নিবন্ত ডুমের পাশে তারার আলো <br>
মনে করো, জুতো হাঁটছে, পা রয়েছে স্থির -- আকাশ-পাতাল এতোল-বেতোল <br>
মনে করো, শিশুর কাঁধে মড়ার পালকি ছুঠছে নিমতলা -- পরপারে <br>
বুড়োদের লম্বালম্বি বাসারঘরী নাচ --<br><br>

সে বড়ো সুখের সময় নয়, সে বড়ো আনন্দের সময় নয় <br>
তখনই <br>
পা থেকে মাথা পর্যন্ত টলমল করে, দেয়ালে দেয়াল, কার্নিশে কার্নিশ, ফুটপাত বদল হয় মধ্যরাতে <br>
বাড়ি ফেরার সময়, বাড়ির ভেতর বাড়ি, পায়ের ভিতর পা,<br>
বুকের ভিতর বুক <br>
আর কিছু নয়।
