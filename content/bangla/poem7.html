<h3 class="title"> জরাসন্ধ </h3>
আমাকে তুই আনলি কেন, ফিরিয়ে নে। <br><br>

যে মুখ অন্ধকারের মতো শীতল, <br>
চোখদুটি রিক্ত হ্রদের মতো কৃপণ করুণ, <br>
তাকে তোর মায়ের হাত ছুয়ে ফিরিয়ে নিতে বলি।  <br><br>

এ মাঠ আর নয়, ধানের নাড়ায় <br>
বিঁধে কাতর হলো পা।  <br>
সেবন্নে শাকের শরীর মাড়িয়ে মাড়িয়ে আমকে <br>
তুই আনলি কেন, ফিরিয়ে নে। <br><br>

পচা ধানের গন্ধ, শ্যাওলার গন্ধ, ডুবো জলে তেচোকা মাছের আঁশগন্ধ সব আমার <br>
অন্ধকার অনুভবের ঘরে সারি-সারি তোর ভাঁড়ারের নুনমশলার  পাত্র হলো, মা। <br>
আমি যখন অনঙ্গ অন্ধকারের হাত দেখি না, পা দেখি না <br>
তখন তোর জরায় ভর করে এ আমায় কোথায় নিয়ে এলি <br>
আমি কখনো অনঙ্গ অন্ধকারের হাত দেখি না, পা দেখি না। <br><br>

কোমল বাতাস এলে ভাবি, কাছেই সমুদ্র <br>
তুই তোর জরার হাতে কঠিন বাঁধন দিস <br>
অর্থ হয়, আমার যা কিছু আছে <br>
তার অন্ধকার নিয়ে নাইতে নামলে <br>
সমুদ্র সরে যাবে <br>
শীতল সরে যাবে <br>
মৃত্যু সরে যাবে <br><br>

তবে হয়তো মৃত্যু প্রসব করেছিস জীবনের ভুলে <br>
অন্ধকার আছি, অন্ধকার থাকবো, বা অন্ধকার হবো <br><br>

আমাকে তুই আনলি কেন, ফিরিয়ে নে। 




