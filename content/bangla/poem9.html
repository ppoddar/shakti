একবার তুমি ভালবাসতে চেষ্টা করো -- <br>
দেখবে, নদীর ভিতরে, মাছের বুক থেকে পাথর ঝরে পড়ছে <br>
পাথর পাথর পাথর আর নদী-সমুদ্রের জল <br>
নীল পাথর লাল হচ্ছে, আর লাল পাথর নীল <br>
একবার তুমি ভালবাসতে চেষ্টা করো <br><br>

বুকের ভিতর কিছু পাথর থাকা ভালো -- ধ্বনি দিলে প্রতিধবনি <br>
পাওয়া যায় <br>
সমস্ত পায়ে-হাঁটা পথই যখন পিচ্ছিল, তখন ঐ পাথরের পাল <br>
একের পর এক বিছিয়ে <br>
যেন কবিতার নগ্ন ব্যবহার, যেন ঢেউ, যেন কুমোরটুলির <br>
সলমা-চুমকি-জরি মাখা প্রতিমা <br>
বহুদূর হেমন্তের পাঁশুটে নক্ষত্রের দরোজা পর্যন্ত দেখে আসতে পারি <br><br>

বুকের ভিতর কিছু পাথর থাকা ভালো <br>
চিঠি-পত্রের বাক্স বলতে তো কিছুই নেই -- পাথরের ফাঁক-ফোঁকরে <br>
রেখে এলেই কাজ হাসিল <br>
অনেক সময় তো ঘর গড়তেও মন চায় <br><br>

মাছের বুকের পাথর ক্রমেই আমাদের বুকে এসে জায়গা করে নিচ্ছে <br>
আমাদের সবই দরকার। আমরা ঘরবাড়ি গড়বো -- সভ্যতার একটা <br>
স্থায়ী স্তম্ভ তুলে ধরবো <br><br>

রুপোলি মাছ, পাথর ঝরাতে-ঝরাতে চলে গেলে <br>
একবার তুমি ভালবাসতে চেষ্টা করো